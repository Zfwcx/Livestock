# 大体篇

臣闻老子曰：“以正治国，以奇用兵，以无事取天下。”荀卿曰：“人主者，以官人为能者也。匹夫者，以自能为能者也。”傅子曰：“士大夫分职而听，诸侯之君分土而守，三公总方而议，则天子拱己而正矣。”何以明其然耶？当尧之时，舜为司徒，契为司马，禹为司空，后稷为田官，夔为乐正，垂为工师，伯夷为秩宗，皋陶为理官，益掌驱禽，尧不能为一焉，奚以为君，而九子者为臣，其故何也？尧知九赋之事，使九子各授其事，皆胜其任以成九功，尧遂乘成功以王天下。汉高帝曰：“夫运筹策于帏幄之中，决胜于千里之外，吾不如子房。镇国家、抚百姓、给饷馈、不绝粮道，吾不如萧何。连百万之军，战必胜，攻必取，吾不如韩信。三人者，皆人杰也。吾能用之，此吾所以有天下也。”《人物志》曰：“夫一官之任，以一味协五味。一国之政，以无味和五味。故臣以自任为能，君以能用人为能。臣以能言为能，君以能听为能。臣以能行为能，君以能赏罚为能。所以不同，故能君众能也。”故曰：知人者，王道也。知事者，臣道也。无形者，物之君也。无端者，事之本也。鼓不预五音，而为五音主。有道者不为五官之事，而为理事之主。君守其道，官知其事，有自来矣。先王知其如此也，故用非其有如己有之，通乎君道者也。议曰：《淮南子》云：“巧匠为官室，为圆必以规，为方必以矩，为平直必以准绳。功己就矣，而不知规矩准绳，而赏巧匠。宫室已成，不知巧匠，而皆曰某君某王之宫室也。”孙卿曰：“夫人主故欲得善射中微则莫若使羿，欲得善御致远则莫若使王良，欲得调一天下则莫若聪明君子矣。其用智甚简，其为事不劳，而功名甚大。”此能用非其有如己有者也。
