# 道德经

道可道，非恒道也。名可命，非恒名也。無名，萬物之始也。有名，萬物之母也。故恒無欲，以觀其妙。恒有欲，以觀其所徼。此兩者同出、異名、同謂，玄之又玄，眾妙之門。

天下皆知美之為美，斯惡矣。皆知善之為善，斯不善矣。故有無之相生，難易之相成，短長之相形，高下之相傾，音聲之相和，先後之相隨。是以聖人居無為之事，行不言之教，萬物作而弗始，為而弗持，成功而弗居。夫唯弗居，是以弗去。

不尚賢，使民不爭。不貴難得之貨，使民不為盜。不見可欲，使心不亂。是以聖人之治也，虛其心，實其腹，弱其志，強其骨，恒使民無知無欲，使夫智者不敢為，則無不治矣。

道沖而用之又弗盈，淵兮，似萬物之宗。挫其銳，解其紛，和其光，同其塵，湛兮，似或存。吾不知其誰子，象帝之先。

天地不仁，以萬物為芻狗。聖人不仁，以百姓為芻狗。天地之間，其猶橐籥虖？虛而不屈，動而愈出。多言數窮，不若守於中。

谷神不死，是謂玄牝，玄牝之門，是謂天地之根，緜虖若存，用之不勤。

天長地久。天地之所以能長且久者，以其不自生也，故能長生。是以聖人後其身而身先，外其身而身存。不以其無私虖？故能成其私。

上善如水。水善利萬物而不争，處眾人之所惡，故幾於道矣。居善地，心善淵，予善天，言善信，政善治，事善能，動善時，夫唯不爭，故無尤。

持而盈之，不如其已。揣而捃之，不可長保。金玉盈室，莫能守。富貴而驕，自遺咎。功遂身退，天之道也。

載營魄抱一，能毋離虖？搏氣致柔，能嬰兒虖？滌除玄鑑，能毋有疵虖？愛民治國，能毋以智虖？天門啟閉，能為雌虖？明白四達，能毋以智虖？故生之，畜之，生而弗有，長而弗宰，是謂玄德。

卅輻同一轂，當其無，有車之用也。埏埴器，當其無，有埴器之用也。鑿戶牖，當其無，有室之用也。故有之以為利，無之以為用。

五色令人目盲，驅騁田獵令人心發狂，難得之貨令人行妨，五味令人之口爽，五音令人之耳聾，是以聖人為腹不為目，故去彼取此。

寵辱若驚，貴大患若身。何謂寵辱？寵為下，得之若驚，失之若驚，是謂寵辱若驚。何謂貴大患若身？吾所以有大患者，為吾有身，及吾無身，吾有何患？故貴以身為天下，若可以託天下，愛以身為天下，若可以寄天下。

視而弗見，命之曰夷。聽而弗聞，命之曰希。搏而弗得，命之曰微。三也，不可致計，故混而為一。三也，其上不皦，其下不昧，繩繩不可命，復歸於無物，是謂無狀之狀、無物之象，是謂惚恍，隨而不見其後，迎而不見其首。執古之道以御今之有，以知古始，是謂道紀。

古之為士者，微妙玄達，深不可識。夫唯不可識，故強為之容曰：蹴虖其如冬涉水，猶虖其如畏四鄰，儼虖其如客，渙虖其如冰之釋，敦虖其如樸，沌虖其如濁，廣虖其如谷，孰能濁以靜之徐清？孰能安以動之徐生？抱此道者不欲盈，夫唯不盈，是以能敝不成。

致虛極，積正篤，萬物竝作，吾以觀其復。天物芸芸，各復歸其根，曰靜，靜曰復命。復命，常也。知常，明也，不知常，妄作，兇。知常曰容，容乃公，公乃王，王乃天，天乃道，道乃久，沒而不殆。

太上，下知有之，其次，親譽之，其次，畏之，其下，侮之。信不足焉有不信。猶虖其貴言，成功遂事，百姓曰我自然。

故大道廢焉有仁義，智慧出焉有大偽，六親不和焉有孝慈，國家昏亂焉有貞臣。

絕聖棄智，民利百倍。絕仁棄義，民復孝慈。絕巧棄利，盜賊無有。此三言以為文未足，故令之有所屬：見素抱樸，少私寡欲。

絕學無憂。唯與呵，其相去幾何？美與惡，其相去何若？人之所畏，不可以不畏？荒虖，未央哉！眾人熙熙，若享大牢而春登臺，我泊兮未兆，若嬰兒之未咳，絫兮，似無所歸。眾人皆有餘，而我獨匱，我愚人之心也，沌沌虖。俗人昭昭，我獨若昏，俗人察察，我獨闷闷，惚兮，其如晦，恍兮，其無所止。眾人皆有以，而我獨頑以鄙。我欲獨異於人，而唯貴食母。

孔德之容，唯道是從。道之物，唯恍唯惚。惚兮，恍兮，其中有象兮。恍兮，惚兮，其中有物兮。幽兮，冥兮，其中有情兮，其情甚真，其中有信，自今及古，其名不去，以悅眾父。吾何以知眾父之然哉？以此。

曲則全，枉則正，洼則盈，敝則新，少則得，多則惑，是以聖人執一以為天下牧。不自見故明，不自是故彰，不自伐故有功，弗矜故長，夫唯無爭，故天下莫能與之爭。古之所謂曲全者幾語邪？誠全歸之也。

希言自然。故飄風不終朝，驟雨不終日，孰為此？天地弗能久，而況於人虖？故從事於道者同於道，德者同於德，失者同於失。故同於道者，道亦得之，同於德者，德亦得之，同於失者，失亦得之。信不足焉有不信。

企者不立，自見者不明，自是者不彰，自伐者無功，矜者不長。其在道也，餘食贅行，物或惡之，故有欲者弗居。

有物混成，先天地生，寂寥，獨立而不改，遍行而不殆，可以為天下母。吾不知其名，其字曰道，吾強為之名曰大。大曰逝，逝曰遠，遠曰返。天大，地大，道大，王亦大，域中有四大，而王居一焉。人灋地，地灋天，天灋道，道灋自然。

重為輕根，靜為躁君，是以君子終日行而不遠其輜重，雖有縈館，燕處超若。奈何萬乘之王，而以身輕於天下？輕則失本，躁則失君。

善行者無轍跡，善言者無瑕謫，善數者不用籌筴，善閉者無關鍵不可啟，善結者無繩約不可解，故聖人恒善救人而無棄人，物無棄材，是謂𢘽明。善人，善人之師也，不善人，善人之資也。不貴其師，不愛其資，雖智必大迷，此謂妙要。

知其雄，守其雌，為天下谿。為天下谿，恒德不離，復歸於嬰兒。知其白，守其𪑾，為天下谷。為天下谷，恒德乃足，復歸於樸。知其白，守其黑，為天下式。為天下式，恒德不忒，復歸於無極。樸散則為成器，聖人用則為官長，故大製無割。

將欲取天下而為之，吾見其不得已。天下神器，非可為，為之者敗之，執之者失之。物或行或隨、或噓或吹、或強或挫、或培或墮，是以聖人去甚、去奢、去泰。

以道佐人主，不以兵強於天下，其事好還。師之所居，楚棘生之。善者果而已，不以取強。故果而毋矜，果而毋驕，果而無伐，果而毋不得已。物壯則老，謂之不道，不道早已矣。

夫佳兵，不祥之器也，物或惡之，故有欲者弗居也，是以君子居則貴左，用兵則貴右。兵者，非君子之器也，不祥之器也，不得已而用之，銛鏤為上，弗美，若美之，是樂之，樂之，是樂殺人，是樂殺人，不可以得志於天下，是以吉事尚左，喪事尚右，偏將軍居左，上將軍居右，言以喪禮居之，殺人眾，則以悲哀莅之，戰勝，以喪禮居之。

道恒無名、樸，雖小，天下弗敢臣。侯王若能守之，萬物將自賓。天地相合，以輸甘露，民莫之令而自均焉。始制有名，名亦既有，夫亦將知止，知止所以不殆。譬道之在天下，猶小谷之與江海。

知人者智，自知者明。勝人者有力，自勝者強。知足者富，強行者有志。不失其所者久，死而不亡者壽。

道泛兮，其可左右，萬物作而生弗辤，成功而弗名有，愛利萬物而弗為主。故恒無欲矣，可名於小，萬物歸焉而弗為主，可名於大，是以聖人能成大也，以其不為大，故能成大。

設大象，天下往，往而不害，焉平太，樂與餌，過客止。道之出言曰：淡兮其味無，視之不足見，聽之不足聞，用之不可既也。

將欲翕之，必固張之，將欲弱之，必固強之，將欲廢之，必固舉之，將欲奪之，必固予之，是謂微明。耎弱勝強，魚不可脫於淵，國之利器不可以示人。

道恒無為。侯王若能守之，萬物將自化。化而欲作，吾將鎮之以無名之樸。無名之樸，夫亦將不辱。不辱以靜，天地將自正。

上德不德，是以有德，下德不失德，是以無德。上德無為而無以為，下德為之而無以為，上仁為之而無以為，上義為之而有以為，上禮為之而莫之應，則攘臂而扔之。故失道而後德，失德而後仁，失仁而後義，失義而後禮。夫禮，忠信之淺而亂之首也。前識者，道之華而愚之首也。是以大丈夫居其厚，不居其薄，居其實，不居其華，故去彼取此。

昔得一者，天得一以清，地得一以寧，神得一以靈，谷得一以盈，侯王得一以為正。其致之也，天毋已清將恐裂，地毋已寧將恐廢，神毋已靈將恐歇，谷毋已盈將恐竭，侯王毋已貴以高將恐蹶。是故必貴以賤為本，必高以下為基。是以侯王自謂孤寡不穀，此其賤之本邪？非也？故致數譽無譽，不欲琭琭如玉、珞珞如石。

反者道之動也，弱者道之用也。天下之物生於有，有生於無。

上士聞道，勤能行，中士聞道，若存若亡，下士聞道，大笑之，弗笑，不足以為道。是以建言有之曰：明道如昧，進道如退，夷道如纇，上德如谷，大白如𪑾，廣德如不足，建德如偷，質真如渝，大方無隅，大器免成，大音希聲，大象無形，道殷無名。夫唯道，善始且成。

道生一。一生二，二生三，三生萬物。萬物負陰抱陽，沖氣以為和。人之所惡，唯孤寡不穀，而王公以自命也。是故物或損而益，或益而損。人之所教，我亦教之，強梁者不得其死，吾將以為教父。

天下之至柔馳騁於天下之至堅，無有入於無間，吾是以知無為之有益也。不言之教，無為之益，天下希及之矣。

身與名孰親？身與貨孰多？得與亡孰病？甚愛必大費，多藏必厚亡，故知足不辱，知止不殆，可以長久。

大成如缺，其用不敝，大盈如沖，其用不窮，大直如詘，大巧如拙，大盛如絀，躁勝寒，靜勝熱，清靜為天下正。

天下有道，卻走馬以糞，天下無道，戎馬產於郊。故罪莫大於可欲，禍莫大於不知足，咎莫慘於欲得。故知足之足，恒足矣。

不出於戶，以知天下，不窺於牖，以知天道，其出彌遠，其知彌少，是以聖人弗行而知，弗見而名，弗為而成。

為學者日益，為道者日損，損之又損之，至於無為，無為而無不為，取天下者恒以無事，及其有事，又不足以取天下。

聖人恒無心，以百姓之心為心。善者吾亦善之，不善者吾亦善之，得善也。信者吾信之，不信者吾亦信之，得信也。聖人之在天下也，歙歙然，為天下渾心，而百姓皆屬其耳目焉，聖人而皆孩之。

出生入死，生之徒十有三，死之徒十有三，動皆之死地之十有三，夫何故也？以其生生也。蓋聞善攝生者，陵行不避兕虎，入軍不被兵革，虎無所措其爪，兕無所揣其角，兵無所容其刃，夫何故也？以其無死地焉。

道生之，德畜之，物形之，勢成之，是以萬物尊道而貴德。道之尊，德之貴，夫莫之爵而恒自然。故道生之、畜之、長之、育之、成之、熟之、養之、覆之，生而弗有，為而弗持，長而弗宰，是謂玄德。

天下有始，可以為天下母。既得其母，以知其子。既知其子，復守其母，歿身不殆。塞其兌，閉其門，終身不勤。啟其兌，濟其事，終身不勑。見小曰明，守柔曰強。用其光，復歸其明，毋遺身殃，是謂襲常。

使我挈有知，行於大道，唯迤是畏。大道甚夷，而民好徑，朝甚除、田甚蕪、倉甚虛、服文采、帶利劍、饜食、資貨有餘，是謂盜竽，非道也。

善建不拔，善抱不脫，子孫以其祭祀不絕。脩之身，其德乃真。脩之家，其德有餘。脩之鄉，其德乃長。脩之國，其德乃豊。脩之天下，其德乃溥。以身觀身，以家觀家，以鄉觀鄉，以國觀國，以天下觀天下。吾何以知天下然哉？以此。

含德之厚者，比於赤子。蜂蠆蚖蛇弗螫，猛獸攫鳥弗搏，骨弱筋柔而握固。未知牝牡之合而狻怒，精之至也。終日號而不嚘，和之至也。和曰常，知和曰明。益生曰祥，心使氣曰強。物壯則老，謂之不道，不道早已。

知者弗言，言者弗知。塞其兌，閉其門，和其光，同其塵，挫其銳，解其紛，是謂玄同，故不可得而親，亦不可得而疏，不可得而利，亦不可得而害，不可得而貴，亦不可得而賤，故為天下貴。

以正治國，以奇用兵，以無事取天下。吾何以知其然也？夫天多忌諱而民彌貧，民多利器而國家滋昏，人多智而苛物滋起，灋物滋彰而盜賊多有。故聖人之言云：我無為而民自化，我無事而民自富，我好靜而民自正，我欲不欲而民自樸。

其政昏昏，其民蠢蠢，其政察察，其國缺缺。福，禍之所倚，禍，福之所伏。夫孰知其極？其無正，正復為奇，善復為妖。人之迷，其日固久矣。

方而不割，廉而不劌，直而不肆，光而不燿，治人事天，莫如嗇，是以早服。早服是謂重積德，重積德則無不克，無不克則莫知其極，莫知其極則可以有國，有國之母可以長久，是謂深根固柢，長生久視之道也。

治大國，若烹小鮮。以道莅天下，其鬼不神，非其鬼不神，其神不傷人，非其神不傷人也，聖人亦弗傷，夫兩不相傷，故德交歸焉。

大國者下遊也，天下之牝也，天下之交也。牝恒以靜勝牡，以其靜也，故為下。故大國以下小國，則取小國，小國下大國，則取於大國，故或下以取，或下而取，故大國不過欲並畜人，小国不过欲入事人。夫各得其欲，則大者宜为下。

道者，萬物之奧也，善人之保，不善人之所保也。美言可以市，尊行可以賀人。人之不善，何棄之有？故立天子，置三公，雖有拱之璧以先駟馬，不如坐而進此。古之所以貴此者，何也？不曰求以得有罪以免虖？故為天下貴。

為無為，事無事，味無味，小大，多少，報怨以德，圖難虖其易也，為大虖其細也，天下之難事作於易，天下之大事作於細，是以聖人終不為大，故能成大。夫輕諾必寡信，多易者必多難，是以聖人猶難之，故終無難。

其安易持也，其未兆易謀也，其脆易判也，其微易散也，為之其無有也，治之其未亂也。合抱之木作於毫末，九成之臺作於蔂土，百仞之高始於足下，為者敗之，執者失之，是以聖人無為故無敗也，無執故無失也，民之從事也，恒於其成事而敗之。故慎始如終，則無敗事矣。是以聖人欲不欲，不貴難得之貨，學不學，而復眾人之所過，以輔萬物之自然，而弗敢為。

古之為道者非以明民也，將以愚之也。民之難治以其智也。故以智知國，國之賊也，以不智知國，國之德也。恒之此兩者，亦楷式，恒知楷式，是謂玄德。玄德深矣、遠矣、與物反矣，乃至大順。

江海之所以能為百谷王者，以其善下之也，故能為百谷王。是以聖人之欲高民也，必以其言下之，其欲先民也，必以其身後之，是以居上而民弗重，居前而民弗害也，是以天下樂推而弗厭也。不以其無爭邪？故天下莫能與之爭。

天下皆謂我大、似不肖。夫唯大，故不肖，若肖，久矣其細也夫！我恒有三保持而保之：一曰慈，二曰儉，三曰不敢為天下先。慈故能勇，儉故能廣，不敢為天下先故能為成器長。今舍其慈且勇，舍其儉且廣，舍其後且先，則死矣。夫慈，以陣則勝，以守則固。天将救之，以慈衛之。

善為士者不武，善戰者不怒，善勝敵者弗與，善用人者為之下，是謂不爭之德，是謂用人之力，是謂配天古之極。

用兵有言曰：吾不敢為主而為客，不敢進寸而退尺，是謂行無行，攘無臂，執無兵，乃無敵。禍莫大於無敵，無敵則幾亡吾保矣。故抗兵相若，則哀者勝矣。

吾言甚易知、甚易行，而天下莫之能知、莫之能行。言有宗，事有君，夫唯無知，是以不吾知。知我者希，則我者貴，是以聖人被褐而懷玉。

知不知，上矣。不知知，病矣，夫唯病病，是以不病。聖人之不病以其病病也，是以不病。

民不畏威，則大威至矣。毋柙其所居，毋厭其所生，夫唯弗厭，是以不厭，是以聖人自知而不自見也，自愛而不自貴也，故去彼取此。

勇於敢則殺，勇於不敢則活，此兩者，或利或害，天之所惡，孰知其故？天之道，不爭而善勝，不言而善應，弗召而自來，默然而善謀，天網恢恢，疏而不失。

民恒不畏死，奈何其以殺懼之也？若使民恒畏死而為奇者吾得而殺之，夫孰敢矣？恒有司殺者，夫代司殺者殺，是代大匠斵也，夫代大匠斵者，希不傷其手矣。

人之饑也，以其取食術之多也，是以饑。百姓之不治也，以上之有以為也，是以不治。民之輕死也，以其生之厚也，是以輕死。夫唯無以生為，是賢貴生也。

人之生也柔弱，其死也骾韌堅強。萬物草木之生也柔弱，其死也枯槁。故堅強者死之徒也，柔弱者生之徒也。是以兵強則不勝，木強則㮓。故強大居下，柔弱居上。

天之道，猶張弓者也，高者仰之，下者舉之，有餘者損之，不足者補之。天之道，損有餘而奉不足。人之道不然，損不足而奉有餘。孰能有餘而又取奉於天者？唯有道者也。是以聖人為而弗有，成功而弗居，其欲不見賢也。

天下莫柔弱於水，而攻堅強者莫之能先也，以其無以易之也。故水之勝剛、弱之勝強，天下莫弗知，而莫能居、莫能行。故聖人之言云：受國之訽，是謂社稷之主，受國之不祥，是謂天下之王。正言若反。

和大怨，必有餘怨，安可以為善？是以聖人執左契而不以責於人，故有德司契，無德司徹。天道無親，恒與善人。

小國，寡民，使有什佰人之器而勿用，使民重死而不遠徙，有舟車無所乘之，有甲兵無所陳之，使民復結繩而用之，甘其食，美其服，樂其俗，安其居，鄰國相望，雞狗之音相聞，民至老而死不相往來。

信言不美，美言不信，智者不博，博者不智，善者不辨，辯者不善。聖人無積，既以為人己愈有，既以予人己愈多。天之道，利而弗害，聖人之道，為而弗爭也。
